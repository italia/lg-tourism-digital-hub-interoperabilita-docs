**1.2 Obiettivo del documento**
===============================

Questo documento si pone come base di riferimento per l’Interoperabilità
che il Ministero del Turismo intende adottare con Operatori
Istituzionali e Privati, per lo scambio di informazioni, dati e servizi
con il TDH.

Tale documento definisce le Linee Guida che vengono dettagliate nei
Documenti Operativi ad esso collegati.

Le Linee Guida individuano standard e tecnologie che le Pubbliche
Amministrazioni dovranno tenere in considerazione per rendere i propri
sistemi informatici interoperabili, al fine di permettere il
coordinamento informativo e informatico dei dati tra le Amministrazioni
(centrali, regionali e locali), gli Enti e Società Terze con
l’Ecosistema Digitale TDH, d’ora in avanti “Ecosistema” o “TDH”, tramite
il TDH022.

Le Linee Guida del presente documento assicurano coerenza rispetto a:

-  evoluzione della tecnologia;

-  aderenza alle indicazioni dell’European Interoperability Framework
   (EIF);

-  adeguatezza alle esigenze informativo/tecniche delle amministrazioni
   e dei suoi utenti;

-  adozione da parte degli Enti pubblici e dei partner privati
   interessati;

-  ontologie e tassonomie uniformi per la classificazione e
   l’organizzazione dei contenuti;

-  adeguatezza ai necessari livelli di sicurezza.

L’aggiornamento del presente documento verrà curato costantemente da
parte del Ministero del Turismo, sulla base delle evoluzioni
tecnologiche e/o normative che dovessero emergere.

Le Linee Guida si pongono altresì in linea con le indicazioni emanate da
AgID, rif. documento “Linee Guida sull’interoperabilità tecnica delle
Pubbliche Amministrazioni” *[lettera b) comma 3-bis articolo 73 del
Decreto Legislativo 7 marzo 2005, n. 82]* contribuendo alla definizione
di un modello di interoperabilità tra gli operatori turistici,
focalizzandosi sui processi, le tecnologie e le loro modalità di
utilizzo, al fine di assicurare lo scambio di dati e contenuti con il
TDH per mezzo dello standard TDH022. Sono inoltre definiti i contesti di
interazione all’interno dell’Ecosistema.

Infine, le Linee Guida indirizzano il livello di interoperabilità
tecnica e sostengono le iniziative di standardizzazione avallate dalla
Commissione Europea *(rif. Doc. European Interoperability Framework –
EIF).*
